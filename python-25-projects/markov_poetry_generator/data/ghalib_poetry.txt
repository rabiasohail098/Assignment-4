
Dil hi to hai na sang-o-khisht, dard se bhar na aaye kyun  
Royenge hum hazaar baar, koi humein sataaye kyun?  

Dair nahi, haram nahi, dar nahi, aastan nahi  
Baithe hain rahguzar pe hum, ghair humein uthaaye kyun?  

Na tha kuch to Khuda tha, kuch na hota to Khuda hota  
Duboya mujhko hone ne, na hota main to kya hota?  

Hui muddat ke Ghalib mar gaya par yaad aata hai  
Woh har ek baat pe kehna ke yoon hota to kya hota?  

Hazaron khwahishen aisi ke har khwahish pe dam nikle  
Bahut niklay mere armaan, lekin phir bhi kam nikle  

Nikalna khuld se aadam ka sunte aaye hain lekin  
Bahut be-aabru ho kar tere kooche se hum nikle  

Ye na thi hamari qismat ke visal-e-yaar hota  
Agar aur jeete rehte, yahi intezar hota  

Tere waade par jiye hum, to ye jaan jhoot jana  
Ke khushi se mar na jaate, agar aitbaar hota  

Bazeecha-e-atfal hai duniya mere aage  
Hota hai shab-o-roz tamasha mere aage  

Mat pooch ke kya haal hai mera tere peeche  
Tu dekh ke kya rang hai tera mere aage  

Ghalib chhuti sharab, par ab bhi kabhi kabhi  
Peeta hoon roz-e-abr aur shab-e-mahtab me  

Dard ki dawa payi, dard la-dawa paya  
Ishq se tabiyat ne, zeest ka maza paya  